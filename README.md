Un’agenzia turistica che opera sull’intero territorio nazionale intende potenziare la propria attività per offrire in varie città d’Italia appartamenti da affittare per brevi periodi.
L’agenzia intende realizzare un sistema accessibile tramite app mobile, che renda pubbliche le offerte di affitto di appartamenti di proprietari privati, consentendo al tempo stesso le prenotazioni e la conferma delle transazioni di affitto.
Di ogni appartamento vengono registrate tutte le caratteristiche generali e i dettagli considerati rilevanti per le proposte di offerta. Vengono inoltre associate ad ogni appartamento le informazioni relative alle attrazioni turistiche presenti nella provincia di appartenenza.
Ogni attrazione turistica viene registrata con tutte le informazioni utili ad identificarla, compresa un’immagine esemplificativa.
I proprietari degli appartamenti vengono inseriti nel sistema attraverso i relativi dati anagrafici, i dati di contatto per i potenziali affittuari interessati e le coordinate bancarie per gli accrediti dei pagamenti. (L’IBAN di un conto bancario è una stringa di 27 caratteri)
Per i potenziali clienti interessati all’affitto degli appartamenti, che devono registrarsi preventivamente con nome utente e password, occorrono dati anagrafici e di residenza, oltre a dati di contatto e ai dati relativi al metodo di pagamento predefinito. La disponibilità degli appartamenti viene registrata solo per i periodi scelti dal proprietario, in quanto non sempre possono essere disponibili ai clienti.
La prenotazione di un appartamento può avvenire per i giorni in cui risulta disponibile e viene confermata soltanto dopo l’avvenuto versamento di una quota pari al 60% del costo dovuto. Qualora la prenotazione venga annullata, al cliente viene restituito l’anticipo versato solo se effettuata entro i 3 giorni precedenti.
Per mantenere una standard di qualità elevato, l’agenzia invita i clienti a valutare ogni soggiorno effettuato in un appartamento attraverso un voto numerico su base decimale legato a tre diversi parametri, che vengono poi utilizzati dall’agenzia per effettuare valutazioni sull’offerta dei vari appartamenti.

# PARTE A

In occasione di un campionato mondiale di vela, che durerà due settimane, l’agenzia supporta il comitato organizzatore spostando presso la sede del comitato (un circolo velico all’aperto realizzato con diverse casette in legno, alcune delle quali utilizzate per effettuare l’iscrizione degli atleti alle varie classi di regata e la prenotazione degli appartamenti in cui verranno ospitati) una mezza dozzina di propri operatori dotati di autonome postazioni di lavoro attrezzate ognuna di un PC. Presso tale sede si vuole inoltre realizzare una rete WI‐FI protetta con accesso riservato ai soli operatori dell’agenzia, e si vuole installare il web service direttamente in loco. Il candidato, fatte le opportune ipotesi aggiuntive, proponga uno schema di rete, dettagliato dal livello 2 a quello applicativo, con particolare riferimento alla sicurezza.

# PARTE B

Il candidato formuli le opportune eventuali ipotesi aggiuntive per realizzare un’analisi della realtà di riferimento.
Individui le possibili soluzioni in termini di risorse software e linguaggi da utilizzare per la progettazione della base di dati utile alla gestione del sistema in questione. Fra queste, scelga quella che a suo motivato giudizio è la più idonea a rispondere alle specifiche indicate.
Inoltre, si richiede:


  1. il modello concettuale creato con appositi strumenti grafici messi a disposizione da Word, corredato se necessario da alcune regole di lettura;
  2. il corrispondente modello logico, corredato dagli opportuni vincoli di integrità;
  3. l’implementazione fisica in linguaggio SQL dell’intera base di dati (riportare gli screenshot dei comandi impartiti in SQL all’RDBMS scelto);
  4. la formulazione in linguaggio SQL, sempre tramite l’RDBMS scelto, delle istruzioni che permettono di:
	
		• Inserire nella base di dati una nuova prenotazione, compreso il riferimento al cliente. Dati scelti a piacere dal candidato
		
		• Eliminare dalla base di dati tutte le informazioni relative agli appartamenti di un proprietario le cui valutazioni medie rilasciate dai clienti nell’ultimo  mese sono risultate pari o inferiori a 5 / 10 in tutti e 3 i criteri di valutazione
		
		• Inserita una provincia da input visualizzare l’elenco, ordinato città, di tutte le attrazioni turistiche che risultano disponibili in tale provincia
		
		• Visualizzare l’elenco degli appartamenti che offrono servizi particolari scelti dall’utente attraverso chiavi di ricerca che è possibile utilizzare anche contemporaneamente
		

# PARTE C

Alla luce delle competenze acquisite nelle discipline caratterizzanti l’indirizzo e maturate durante l’esperienza di PCTO svolta durante il percorso di studi, il candidato preveda l’accesso ad una parte significativa del RDBMS mediante Webservice CRUD interfacciato con un’app Android.
Per la scelta dell’RDBMS si può ricorrere a MySQL con uno degli ambienti di sviluppo conosciuti, o in alternativa a MariaDB o DerbyDB. Per l’eventuale sviluppo di web service e applicazioni Java utilizzare Netbeans.


Note :
L’elaborato riportante la descrizione dell’intero progetto dovrà essere consegnato in formato PDF, completo di:
•	schemi del DB progettato;

•	screenshot del codice SQL richiesti nella PARTE B;

•	schemi della rete dati nei diversi livelli.

Inviare il PDF secondo le istruzioni ricevute dalla scuola.

A corredo, al fine di agevolare la commissione nel valutare la qualità del lavoro documentato nel file PDF, si richiede anche di caricare nella apposita attività del team CorsoDPr2016:

•	il file PDF;

•	tutti i file contenenti i codici sorgente sviluppati compresi gli eventuali progetti PacketTracer. Per Netbeans si richiede di esportare il progetto in formato zip.
